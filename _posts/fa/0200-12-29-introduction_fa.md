---
layout: doc-rtl
title: مقدمه
permalink: /fa/beginner/introduction/
lang: fa
category: beginner
---

مقدمه
============

> تاریخ بازبینی ۱۳۹۴/۰۴/۳۱  

داشتن اطلاعات یعنی قدرت بیشتر. هر فرد یا جامعه‌ای با داشتن اطلاعات مناسب و درک درست، بهتر می‌تواند زندگی خود را بسازد و دربارهٔ آیندهٔ خود تصمیم بگیرد. افراد و سازمان‌های زیادی هستند که تصمیماتی می‌گیرند که بر زندگی ما تأثیر می‌گذارد. اطلاعات مناسب و خوب، به این سازمان‌های مردم‌‌نهاد، دولت‌ها و شهروندان فرصت می‌دهد بهتر تصمیم بگیرند و به همان نسبت زندگی ما را بهتر کنند. نقشه یکی از راه‌های بسیار خوب برای رساندن اطلاعات است. 

![A village in Indonesia][]

نقشه‌ها نمادهای دیداری از جهان ما هستند. اغلب اوقات بهتر از واژه‌ها، ایدهٔ ما را نمایش می‌دهند، و این به نوبهٔ خود کمک می‌کند تا پرسش‌های مهمی را پاسخ بدهیم. *نزدیک‌ترین مدرسه یا بیمارستان کجاست؟ چه کسی کمترین دسترسی را به این تسهیلات دارد؟ فقر در کجاها مشکلات بیشتری ایجاد کرده؟* پرسش‌هایی نظیر این را به خوبی می‌توان با نقشه‌ها بیان کرد، و نقشه‌ها نیز می‌توانند به یافتن راه‌حل این پرسش‌ها کمک کنند. 

به عنوان تمرین، مدادی بردارید و نقشه‌ای از شهر یا روستای خود ترسیم کنید. چه چیزهایی جهت گنجاندن در نقشه اهمیت بیشتری دارند؟ مهمترین اطلاعات چیست؟ چند دقیقه صرف ساختن نقشهٔ خود کنید، و وقتی که تمام شد، با خود بیندیشید چرا اطلاعاتی که به کار برده‌اید مهم است، و این اطلاعات برای چه کسان دیگری ممکن است مهم باشد.

![Example of a hand-drawn map][]

مثل بسیاری از شهرها، حتماً خطوطی رسم کرده‌اید تا جاده‌ها، احتمالاً یک رودخانه یا جویباری در شهر خود را نمایش دهید. شاید ساختمان‌های مهمی مانند مدارس یا ادارات، محوطه‌ها یا مرزهایی را اضافه کرده‌اید. برای هر چیزی که کشیدید، نمادهایی به کار بردید: خط نماد جاده، مربع نماد ساختمان و مانند این. نقشهٔ شما نمودی است از آنچه که بر روی زمین وجود دارد.

![Examples of symbols][]

نقشهٔ شما حاوی اطلاعات است. ممکن است با استفاده از نقشه‌ای مانند این به کسی بگویید که مکان‌های مختلف کجا قرار دارند، مشکلات جامعه کجاهاست یا صرفاً به یک نفر کمک کنید تا مسیرش را پیدا کند. با وجود این، کاربرد نقشهٔ شما محدود است. تنها یک نسخه از این نقشه وجود دارد. شیوهٔ ترسیمی که به کار می‌برید برای خودتان گویاست، اما شاید برای شخص دیگری که نقشه‌اش را به طریق دیگری ترسیم می‌کند نامفهوم باشد. همچنین چون نقشه‌تان روی کاغذ کشیده شده به سختی می‌توان اطلاعات آن را به بقیه رساند. به همین خاطر است که ساخت نقشه در رایانه، به‌گونه‌ای که هرکسی بتواند به آن دسترسی داشته باشد، بسیار ارزشمندتر است. 

![Mapping on Computer][]

OpenStreetMap ابزاری برای ساخت و همرسانی اطلاعات نقشه است. هر شخصی می‌تواند در OSM مشارکت کند، و هزاران نفر هرروزه به این پروژه اطلاعات اضافه می‌کنند. کاربران نقشه را در کامپیوتر خود رسم می‌کنند نه روی کاغذ، اما همانگونه که در طول این راهنما خواهیم دید، کشیدن نقشه در کامپیوتر با کشیدن آن روی کاغذ تفاوت خیلی زیادی ندارد. همچنان برای نشان‌دادن جاده‌ها، محدوده‌ها و چیزهای دیگر خط رسم می‌کنیم و همچنان مدارس و بیمارستان‌ها را با نمادهایی مشخص می‌کنیم. نکتهٔ مهم این است که نقشه‌های OSM روی اینترنت ذخیره می‌شوند و هرکسی در هر زمانی می‌تواند کاملاً رایگان و آزادانه به آن‌ها دسترسی داشته باشد.

![Digital maps with OpenStreetMap][]

امیدواریم که OpenStreetMap را در کار خود بسیار کاربردی و جالب ببینید. با پی‌گیری این راهنما، می‌توانید به‌سرعت ساخت نقشه‌های دیجیتال با OpenStreetMap را آغاز کنید.


[A village in Indonesia]: /images/beginner/village-in-indonesia.png
[Example of a hand-drawn map]: /images/beginner/hand-drawn-map.png
[Examples of symbols]: /images/beginner/examples-of-symbols.png
[Mapping on Computer]: /images/beginner/mapping-on-computer.png
[Digital maps with OpenStreetMap]: /images/beginner/digital-maps-with-osm.png