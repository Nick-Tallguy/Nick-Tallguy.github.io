---
layout: doc
title: Εισαγωγή
permalink: /el/beginner/introduction/
lang: el
category: beginner
---

Εισαγωγή
============

> Αναθεωρήθηκε στις 2015-08-22  

Οι πληροφορίες είναι ισχυρές. Με καλή πληροφόρηση και τη σωστή κατανόηση, τα άτομα και οι κοινότητες είναι σε θέση να βελτιώσουν τη ζωή τους και να λάβουν σωστές αποφάσεις για το μέλλον. Υπάρχουν πολλοί άνθρωποι και οργανώσεις που παίρνουν αποφάσεις που επηρεάζουν τη ζωή μας. Η καλή πληροφόρηση επιτρέπει σε αυτές τις ΜΚΟ (μη κυβερνητικές οργανώσεις), τις κυβερνήσεις και τους πολίτες να λαμβάνουν καλύτερες αποφάσεις με την ελπίδα πως θα βελτιώσουν τη ζωή μας. Οι χάρτες είναι ένας καλός τρόπος για τη μεταφορά πληροφοριών. 

![A village in Indonesia][]

Οι χάρτες είναι οπτικά σύμβολα του κόσμου μας. Μπορούν συχνά να επιδείξουν μια ιδέα καλύτερα από τις λέξεις. Αυτό με τη σειρά του μπορεί να μας βοηθήσει να απαντήσουμε σε σημαντικές ερωτήσεις. *Πού είναι το πλησιέστερο σχολείο ή νοσοκομείο; Ποιος έχει τη μικρότερη πρόσβαση σε αυτές τις εγκαταστάσεις; Πού είναι η φτώχεια περισσότερο προβληματική;* Ερωτήσεις όπως αυτές, μπορούν συχνά να εκφραστούν καλύτερα με χάρτες κι αυτοί με τη σειρά τους να βοηθήσουν στην εξεύρεση λύσεων στα ερωτήματα . 

Ως άσκηση, πάρτε ένα στυλό και χαρτί και σχεδιάστε ένα χάρτη της πόλης ή του χωριού σας. Ποια είναι τα πιο σημαντικά πράγματα που πρέπει να συμπεριλάβετε στο χάρτη; Ποιες είναι οι πιο σημαντικές πληροφορίες; Αφιερώστε μερικά λεπτά για να φτιάξετε το χάρτη σας και - όταν τελειώσετε - σκεφτείτε γιατί οι πληροφορίες που συμπεριλάβατε είναι σημαντικές και για ποιόν μπορεί να έχουν σημασία.

![Example of a hand-drawn map][]

Αν η πόλη σας είναι όπως οι περισσότερες, μπορεί να έχετε σχεδιάσει κάποιες γραμμές για να αναπαραστήσουν δρόμους, ενδεχομένως ένα ποτάμι ή ένα ρέμα. Ίσως προσθέσατε σημαντικά κτίρια, όπως σχολεία και γραφεία, χωράφια ή όρια. Ό, τι κι αν ζωγραφίσατε, πιθανότατα χρησιμοποιήσατε σύμβολα — μια γραμμή που συμβολίζει ένα δρόμο, ένα τετράγωνο για να συμβολίζει ένα κτίριο κ.ο.κ. Ο χάρτης σας είναι μια αναπαράσταση του τι βρίσκεται στο έδαφος.

![Examples of symbols][]

Ο χάρτης σας είναι πληροφοριακός. Μπορείτε να χρησιμοποιήσετε έναν χάρτη σαν αυτόν για να εξηγήσετε σε κάποιον πού βρίσκονται διαφορετικά μέρη, πού υπάρχουν προβλήματα στην κοινότητά σας ή απλώς για να βοηθήσετε κάποιον να βρει το δρόμο του. Ωστόσο, η χρήση του χάρτη σας είναι περιορισμένη, καθώς υπάρχει μόνο ένα αντίγραφο του χάρτη. Ο τρόπος που τον σχεδιάσατε μπορεί να έχει νόημα για εσάς, αλλά ίσως όχι για κάποιον άλλο που θα είχε σχεδιάσει το δικό του χάρτη με διαφορετικό τρόπο. Επειδή ο χάρτης σας είναι απλά στα χαρτιά, είναι δύσκολο να παρέχετε αυτές τις πληροφορίες σε άλλους. Αυτός είναι ο λόγος για τον οποίο η δημιουργία του χάρτη σας σε έναν υπολογιστή, με τέτοιο τρόπο ώστε ο καθένας να μπορεί να έχει πρόσβαση σε αυτόν, μπορεί να είναι πολύ πιο πολύτιμη. 

![Mapping on Computer][]

Το OpenStreetMap είναι ένα εργαλείο για τη δημιουργία και την κοινή χρήση πληροφοριών χάρτη. Οποιοσδήποτε μπορεί να συνεισφέρει στο OSM και χιλιάδες άνθρωποι προσθέτουν στο έργο κάθε μέρα. Οι χρήστες σχεδιάζουν χάρτες σε υπολογιστές, αντί για το χαρτί, αλλά όπως θα δούμε σε αυτόν τον οδηγό, η σχεδίαση ενός χάρτη σε υπολογιστή δεν είναι τόσο διαφορετική από την κατάρτιση σε χαρτί. Εξακολουθούμε να σχεδιάζουμε γραμμές για να αναπαραστήσουμε δρόμους, χωράφια και οτιδήποτε άλλο, και εξακολουθούμε να αντιπροσωπεύουμε σχολεία και νοσοκομεία με σύμβολα. Το σημαντικό είναι ότι οι χάρτες OSM αποθηκεύονται στο διαδίκτυο και ο καθένας μπορεί να έχει πρόσβαση σε αυτούς ανά πάσα στιγμή, εντελώς δωρεάν.

![Digital maps with OpenStreetMap][]

Ελπίζουμε ότι θα βρείτε το OpenStreetMap χρήσιμο και ενδιαφέρον για την δουλειά σας. Ακολουθώντας αυτό τον οδηγό, θα μπορείτε να αρχίσετε γρήγορα να δημιουργείτε ψηφιακούς χάρτες με το OpenStreetMap.


[A village in Indonesia]: /images/beginner/village-in-indonesia.png
[Example of a hand-drawn map]: /images/beginner/hand-drawn-map.png
[Examples of symbols]: /images/beginner/examples-of-symbols.png
[Mapping on Computer]: /images/beginner/mapping-on-computer.png
[Digital maps with OpenStreetMap]: /images/beginner/digital-maps-with-osm.png
